Η υγρασία είναι η ποσότητα υδρατμών στον αέρα. Οι υδρατμοί είναι το νερό σε φυσική κατάσταση αερίου.

Η ποσότητα υδρατμών που αιωρείται στον αέρα εξαρτάται από τη θερμοκρασία:
- Όσο υψηλότερη είναι η θερμοκρασία του αέρα, τόσο περισσότεροι υδρατμοί μπορούν να αιωρούνται στον αέρα
- Όσο χαμηλότερη είναι η θερμοκρασία του αέρα, τόσο λιγότεροι υδρατμοί μπορούν να αιωρούνται

    ![](images/condensation.jpg)

Μόλις βγάλεις ένα κρύο δοχείο ή ένα μπουκάλι έξω από το ψυγείο, θα δεις γρήγορα νερό να εμφανίζεται πάνω του. Αυτό συμβαίνει επειδή το κρύο μπουκάλι ψύχει τον αέρα γύρω του, εμποδίζοντάς τον να διατηρεί όσους υδρατμούς διατηρούσε προηγουμένως. Αυτό αναγκάζει τους υδρατμούς που δεν μπορούν να διατηρηθούν στον αέρα να επανέρχονται σε υγρή κατάσταση. Αυτό ονομάζεται *συμπύκνωση*. Με αυτές τις πληροφορίες, λοιπόν, καταλαβαίνουμε ότι υπάρχουν δύο τρόποι με τους οποίους μπορούμε να μετρήσουμε την υγρασία:

- Η **Απόλυτη** υγρασία είναι η συνολική μάζα υδρατμών που αιωρείται σε δεδομένο όγκο αέρα. Η θερμοκρασία δε λαμβάνεται υπόψη. Αυτή η μέτρηση εκφράζεται συνήθως ως γραμμάρια νερού ανά κυβικό μέτρο αέρα.
- Η **Σχετική** υγρασία, ωστόσο, εκφράζεται ως ποσοστό. Για οποιαδήποτε δεδομένη θερμοκρασία αέρα, υπάρχει μια μέγιστη ποσότητα υδρατμών που μπορεί να αιωρείται στον αέρα. Η σχετική υγρασία είναι το ποσοστό των πραγματικών υδρατμών που υπάρχουν, σε σύγκριση με τη μέγιστη δυνατή ποσότητα.

Αυτό σημαίνει ότι μια γνωστή ποσότητα υδρατμών θα έχει ως αποτέλεσμα διαφορετικές μετρήσεις σχετικής υγρασίας ανάλογα με τη θερμοκρασία του αέρα. Για παράδειγμα, μια χαμηλή θερμοκρασία αέρα μπορεί να οδηγήσει σε υψηλή ένδειξη σχετικής υγρασίας, επειδή ο αέρας δεν μπορεί να διατηρήσει πολύ περισσότερους υδρατμούς. Η αύξηση της θερμοκρασίας του αέρα και η διατήρηση της ίδιας ποσότητας υδρατμών θα προκαλέσει μείωση της ένδειξης σχετικής υγρασίας, επειδή η μέγιστη ποσότητα υδρατμών που **θα μπορούσε** να διατηρηθεί έχει αυξηθεί.
